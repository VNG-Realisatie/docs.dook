---
layout: page-with-side-nav
title: Data Ondermijning Op de Kaart (DOOK)
---

# Bedrijventerreinen

De [Datavoorziening Onregelmatigheden Op de Kaart](https://dook.vng.nl) (DOOK) bevat meerdere thema’s waaronder het thema ‘bedrijventerreinen’. Dit thema is ontworpen om gemeenten te helpen met het opstellen van een informatiebeeld voor de aanpak van ondermijnende criminaliteit op een bedrijventerrein. DOOK sluit daarbij aan op de methodiek zoals beschreven in de [Handreiking Informatiebeeld Bedrijventerreinen](https://kennisplatformondermijning.nl/files/view/5b06b150-56ff-4484-bfe1-0e26adff632f/handreiking-informatiebeeld-bedrijventerreinen.pdf) van Taskforce RIEC en Avans Hogeschool. DOOK is ontworpen om eenvoudig een basisdataset te kunnen exporteren.

Het thema bedrijventerreinen is opgebouwd uit kaartlagen die verschillende bronnen inzichtelijk maken. De kaartlagen en bijbehorende bronnen worden hieronder toegelicht.

## Bestemmingsplan
De kaartlaag met bestemmingsplannen maakt de bestemming van gebouwen in de gemeente inzichtelijk. De kaartlagen zijn een directe kopie van de bron: [Ruimtelijkeplannen.nl](https://www.ruimtelijkeplannen.nl/home). Iedere locatie heeft een enkelbestemming en kan meerdere dubbelbestemmingen hebben. In de enkelbestemming staat beschreven of er gebouwd mag worden en wat voor bebouwing dat mag zijn. De enkelbestemming beschrijft voor welke functie de grond bestemd is (bijvoorbeeld woningen of bedrijven).

## Bedrijventerreinen
De bedrijventerreinen van de gemeenten worden in kaart gebracht. Er is geen eenduidige definitie van wat een bedrijventerrein is, daarom worden drie verschillende bronnen getoond met licht afwijkende locaties. De gemeenten kan zelf bepalen welke bron voor de specifieke gemeente het meest accuraat is. De gebruikte bronnen zijn: [Open Street Map](https://www.openstreetmap.org/) (OSM), [TOPNL](https://www.kadaster.nl/zakelijk/producten/geo-informatie/topnl) uit de [Basisregistratie Topografie](https://www.kadaster.nl/zakelijk/registraties/basisregistraties/brt) (BRT) en [IBIS](https://data.overheid.nl/dataset/ibis-bedrijventerreinen) (IPO).


## Adressen en gebouwen (BAG)
De kaartlagen met de [Basisregistratie Adressen en Gebouwen](https://bagviewer.kadaster.nl/lvbag/bag-viewer/?zoomlevel=1) (BAG) bevatten gemeentelijke basisgegevens van alle adressen en gebouwen in een gemeente. Vier kaarten tonen de adressen (verblijfsobjecten, ligplaatsen en standplaatsen), oppervlakte, functie en bouwjaar. De functie geeft een indicatie van het woninggebruik in een object. We onderscheiden 3 categorieën: 

- objecten met alleen een woonfunctie, 
- objecten met gedeeltelijke woonfunctie, 
- objecten zonder woonfunctie.

De BAG data in DOOK wordt jaarlijks bijgewerkt.

## Informatiebeeld bedrijventerreinen (KVK)
In deze kaartlaag is de informatie uit het [Handelsregister](https://www.kvk.nl/) te raadplegen volgens de Standaard Bedrijfsindeling (SBI) van het CBS. SBI is een hiërarchische indeling van economische activiteiten. Dit wordt gecombineerd met de BAG.

De Handelsregisterdata geeft inzicht in de aanwezigheid en spreiding van branches in de gemeente. Met behulp van deze kaart heeft de gemeenten overzicht welk type bedrijven waar zijn gevestigd. Het is mogelijk om te filteren op activiteit of zeer nauwkeurig op specifieke SBI-codes.

Hier kunt u eenvoudig een basisdataset exporteren zoals beschreven in de Handreiking [Informatiebeeld Bedrijventerreinen](https://kennisplatformondermijning.nl/files/view/5b06b150-56ff-4484-bfe1-0e26adff632f/handreiking-informatiebeeld-bedrijventerreinen.pdf). U kunt via ‘SBI-code selectie’ de getoonde bedrijven voor de gehele gemeente downloaden of een specifiek ‘gebied analyseren’ om een bedrijventerrein in kaart te brengen.

De handelsregisterdata in DOOK wordt dagelijks bijgewerkt via de KVK-API.
